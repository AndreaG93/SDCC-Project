La locuzione sistema distribuito, in informatica, indica genericamente una tipologia di sistema informatico costituito da un insieme di processi interconnessi tra loro in cui le comunicazioni avvengono solo esclusivamente tramite lo scambio di opportuni messaggi. Ogni nodo del sistema esegue un insieme di componenti che comunicano tra di loro utilizzando uno strato software detto middleware che permette all'utente di percepire il sistema come un'unica entità. Con il termine processo si indica, in genere, una qualsiasi entità capace di comunicare con un qualsiasi altro processo e di eseguire un algoritmo distribuito.
Malfunzionamenti parziali: Ogni componente del sistema può smettere di funzionare correttamente indipendentemente dalle altre componenti del sistema; questo non deve compromettere le funzionalità dell'intero sistema. I fallimenti che possono affliggere i processi possono essere di varia natura, ma tipicamente è possibile raggrupparli in due categorie: fallimenti di tipo crash e fallimenti bizantini. Nel primo caso abbiamo che il processo che va in crash smette improvvisamente di funzionare mentre nel secondo caso è impossibile, in genere, fare qualsiasi tipo di assunzione sulla causa o sugli effetti del fallimento. In quest'ultimo caso infatti il comportamento del processo che fallisce in modo bizantino è tipicamente arbitrario.